Luna

https://ro.wikipedia.org/wiki/Luna

De la Wikipedia, enciclopedia liberă

Luna este singurul satelit natural al Pământului. Ea orbitează în jurul Pământului la o distanță medie de 384.400 km (238.900 mile; 1,28 secunde lumină), sau aproximativ de 30 de ori diametrul Pământului.

Luna este întotdeauna orientată spre Pământ cu fața sa vizibilă pentru că perioada sa de rotație este egală cu perioada sa de revoluție, un fenomen rezultat din rotația sincronă cu Pământul. Această perioadă este, în raport cu Soarele, de 29,5 zile și este vizibilă ca ciclul fazelor lunare. Pentru Pământ, Luna a fost, în afară de Soare, cel mai influent obiect ceresc, în special datorită influenței sale gravitaționale, fiind principalul factor care determină mareele Pământului.